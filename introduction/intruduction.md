#Zosia

Mam taką znajomą. Dwójka fajnych dzieci, obrotny mąż i mało ją satysfakcjonująca praca na uniwerku.
Zorientowała się, że firmy desperacko poszukują programistów, niekoniecznie po studiach z informatyki, 
oferując niewygórowane wymagania i miękkie lądowanie w świecie programowania. Kupiła kurs programowania w Java, 
potem jeszcze SQL i złożyła CV. Zawsze miała więcej odwagi.

Na początku szło gładko, proste projekty backend-owe na rozruch, praca w zespole SCRUM. 
A potem zrzucili ją z helikoptera na pole bitwy, pokazali kierunek i się zaczęło! 
Starsi koledzy zajęci swoimi problemami, kule świstają, nikt nie ma czasu tłumaczyć,
do czego służy, który karabin. 

Na jej szczęście nigdy nie miała problemu poprosić o pomoc na zewnątrz. 
Jakoś się zgadaliśmy. Akurat miałem trochę wolnego czasu w przerwie między jednym projektem a drugim. 
Ona ma włoskie korzenie i miała zacięcie do konsultacji między gotowaniem kolacji 
a przykuwaniem uwagi dzieciaków i męża.

Po roku konsultacji i pracy nad trudniejszymi fragmentami zrobiło się stabilniej. 
Zauważyła jednak, że ma łatwość podejmowania się *misji niewykonalnych*. 
Częściowo z powodu osobowości, a częściowo z powodu zupełnie zrozumiałego 
w jej przypadku braku wiedzy. 

Co Sprint nowa mina. 

A to zadanie wymaga przeczytania encyklopedii w weekend. 
A to trzeba poprawić skrypty Gradle i Dockerfile. 
A znowu ujarzmić Server Side Events w Oracle JEE,
a nie w Spring, którego akurat się nauczyła. 
A to zadanie nagle wymaga *prościutkiego* rozszerzenia
klienta w Angular i jakimś tak NgRx. 
A w ogóle, to o co w nim chodzi?

Starsi koledzy nie rwą się do pomocy, bo: 
a) mają swoich zadań pod korek, 
b) nie kształcili się na wykładowców,
c) nie mają pewności, czy ten eksperyment nie ma ich zastąpić.
